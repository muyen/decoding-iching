原本周易本義 (宋 朱熹 撰)
Yuan Ben Zhou Yi Ben Yi - Zhu Xi's Original Meaning of the Book of Changes
Source: Wikisource (zh.wikisource.org) - 四庫全書本
============================================================


============================================================
卷末上
============================================================

欽定四庫全書
　　
　　宋　朱熹　撰
　　
　　原象
　　太一肇判隂降陽升陽一以施隂兩而承惟皇昊羲仰觀俯察竒偶既陳兩儀斯設既幹乃支一各生兩隂陽交錯以立四象竒加以竒曰陽之陽竒而加偶陽隂以章偶而加竒隂内陽外偶復加偶隂與隂㑹兩一既分一復生兩三才在目八卦指掌竒竒而竒初一曰乾竒竒而偶兊次二焉竒偶而竒次三曰離竒偶而偶四震以隨偶竒而竒巽居次五偶竒而偶坎六斯睹偶偶而竒艮居次七偶偶而偶八坤以畢初畫為儀中畫為像上畫卦成人文斯朗因而重之一貞八悔六十四卦由内達外交易為體徃此來彼變易為用時靜時動降帝而王傳夏歴商有占無文民用弗章文王繫周公繫爻視此八卦二純六交乃乾斯父乃坤斯母震坎艮男巽離兊女離南坎北震東兊西乾坤艮巽位以四維建官立師命曰周易孔聖贊之是為十翼遭秦弗燼及宋而明邵傳羲畫程演周經象陳數列言盡理得彌億萬年永著常式
　　
　　昔在上古世質民淳是非莫别利害不分風氣既開乃生聖人聰明睿智出超羣仰觀俯察始畫竒偶教之卜筮以斷可否作為君師開鑿户牖民用不迷以有常守降及中古世變風移淳澆質喪民偽日滋穆穆文王身蒙大難安土樂天惟世之患乃本卦義繫此辭爰及周公六爻是資因是設教丁寧詳密必中必正乃亨乃吉語子惟孝語臣則忠鉤深闡㣲如日之中爰暨末流淫于術數僂句成欺黄裳亦誤大哉孔子晚好是書韋編既絶八索以祛乃作象十翼之篇專用義理發揮經言居省象辭動察變占存亡進退陟降飛潜曰毫曰釐匪差匪繆假我數年庶無大咎恭惟三古四聖一心垂象炳明千載是臨惟是學者不本其文辭象數或肆或拘嗟予小子既㣲且陋鑽仰沒身奚測奚究匪警滋荒匪識滋漏惟用存疑敢曰垂後
　　
　　竒數之元參天兩地衍而極之五十乃備是曰大衍虛一無為其為用者四十九蓍信手平分置右於几取右一蓍掛左小指乃以右手揲左之䇿四四之餘歸之于扐扐左手無名指間右䇿左揲將指是安再扐之竒通掛之筭不五則九是謂一變置此掛扐再用存䇿分掛揲歸復準前式三亦如之竒皆四八三變既備數斯可察數之可察其辨伊何四五為少八九為多三少為九是曰老陽三多為六老隂是當一少兩多少陽之七孰八少隂少兩多一既得爻復合前蓍四十有九如前之為三變一爻通十八變六爻發揮卦體可見老極而變少守其常六爻皆守辭是當變視其爻兩兼首尾變及三爻占兩卦體或四或五視彼所存四二五一二分一専皆變而他新存舊毁消息盈虛舍此視彼乾占用九坤占用六泰愕匪人姤喜來復
　　稽
　　八卦之象説卦詳焉考之於經其用弗專以情言象以象告惟是之求斯得其要乾健天行坤順地從震動為雷巽入木風坎險水泉亦雲亦雨離麗文明電日而火艮止為山兊説為澤以是舉之其要斯得凡卦六虛竒偶殊位竒陽偶隂各以其得位為正二五為中二臣五君初始上終貞悔體分爻以位應隂陽相求乃得其正凡陽斯淑君子居之凡隂斯慝小人是為常可求變非例測非常曷變謹此為則
　　
　　讀易之法先正其心肅容端席有翼有臨于卦于爻如筮斯得假彼象辭為我儀則字從其訓句逆其情事因其理意適其平曰否曰臧如目斯見曰止曰行如足斯踐毋寛以畧毋密以窮毋固而可毋必而通平易從容自表而裏及其貫之萬事一理理定既實事來尚虛用應始有體該本無稽實待虛存體應用執古御今由靜制動潔靜精㣲是之謂易體之在我動有常吉在昔程氏繼周紹孔奥㫖宏綱星陳極拱惟斯未啟以俟後人小子狂簡敢述而申之

　　原本周易本義卷末上

============================================================
卷末下
============================================================

欽定四庫全書
　　
　　宋　朱熹　撰
　　
　　擇地㓗處為蓍室南戸置牀于室中央蓍五十莖韜以纁帛貯以皂囊納之櫝中置于牀北　設木格于櫝南居牀二分之北置香爐一于格南香合一于爐南日炷香致敬將筮則洒掃拂拭滌研一注水及筆一墨一黄漆版一于爐東東上筮者齋㓗衣冠北向盥手焚香致敬两手奉櫝蓋置于格南爐北出蓍于櫝去囊解韜置于櫝東合五十䇿两手執之熏于爐上命之曰假爾泰筮有常假爾泰筮有常某官姓名今以某事云云未知可否爰質所疑于神于靈吉凶得失悔吝憂虞惟爾有神尚明告之乃以右手取其一䇿反于櫝中而以左右手中分四中九䇿置格之左右两大刻次以左手取左大刻之䇿執之而以右手取右大刻之䇿掛於左手之小指間三者也}}次以右手四揲左手之䇿四時者也}}次歸其所餘之䇿或一或二或三或四而扐之左手無名指間次以右手反過揲之䇿於左大刻遂取右大刻之䇿執之而以左手四揲之次歸其所餘之䇿如前而扐之左手中指之間次以右手反過揲之䇿於右大刻而合左手一掛二扐之䇿置于格上第一小刻是為一變再以两手取左右大刻之蓍合之復四營如第一變之儀而置其掛扐之䇿於格上第二小刻是為二變又再取左右大刻之蓍合之復四營如第二變之儀而置其掛扐之䇿於格上第三小刻是為三變三變既畢乃視其三變所得掛扐過揲之䇿而畫其爻於版如是毎三變而成爻凡十有八變而成卦乃考其卦之變而占其事之吉凶禮畢韜蓍襲之以囊入櫝加蓋斂筆研墨版再焚香致敬而退

　　原本周易本義卷末下