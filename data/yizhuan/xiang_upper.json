{
  "title": "象传上",
  "title_pinyin": "Xiang Zhuan Shang",
  "content": "象传上·乾第六十五原文\n天行健；君子以自强不息。\n潜龙勿用，阳在下也。见龙在田，德施普也。终日乾乾，反复道也。或跃在渊，进无咎也。飞龙在天，大人造也。亢龙有悔，盈不可久也。用九，天德不可为首也。\n\n象传上·坤第六十六原文\n地势坤；君子以厚德载物。\n履霜坚冰，阴始凝也。驯致其道，至坚冰也。六二之动，直以方也。不习无不利，地道光也。含章可贞，以时发也。或从王事，知光大也。括囊无咎，慎不害也。黄裳元吉，文在中也。龙战于野，其道穷也。用六永贞，以大终也。\n\n象传上·屯第六十七原文\n云雷，屯；君子以经纶。\n虽磐桓，志行正也。以贵下贱，大得民也。六二之难，乘刚也。十年乃字，反常也。即鹿无虞，以从禽也。君子舍之，往吝穷也。求而往，明也。屯其膏，施未光也。泣血涟如，何可长也。\n\n象传上·蒙第六十八原文\n山下出泉，蒙；君子以果行育德。\n利用刑人，以正法也。子克家，刚柔接也。勿用取女，行不顺也。困蒙之吝，独远实也。童蒙之吉，顺以巽也。利用御寇，上下顺也。\n\n象传上·需第六十九原文\n云上于天，需；君子以饮食宴乐。\n需于郊，不犯难行也。利用恒无咎，未失常也。需于沙，衍在中也。虽小有言，以终吉也。需于泥，灾在外也。自我致寇，敬慎不败也。需于血，顺以听也。酒食贞吉，以中正也。不速之客来，敬之终吉。虽不当位，未大失也。\n\n象传上·讼第七十原文\n天与水违行，讼；君子以作事谋始。\n不永所事，讼不可长也。虽小有言，其辩明也。不克讼，归逋窜也。自下讼上，患至掇也。食旧德，从上吉也。复即命渝，安贞不失也。讼元吉，以中正也。以讼受服，亦不足敬也。\n\n象传上·师第七十一原文\n地中有水，师；君子以容民畜众。\n师出以律，失律凶也。在师中吉，承天宠也。王三锡命，怀万邦也。师或舆尸，大无功也。左次无咎，未失常也。长子帅师，以中行也。弟子舆尸，使不当也。大君有命，以正功也。小人勿用，必乱邦也。\n\n象传上·比第七十二原文\n地上有水，比；先王以建万国，亲诸侯。\n比之初六，有它吉也。比之自内，不自失也。比之匪人，不亦伤乎？外比于贤，以从上也。显比之吉，位正中也。舍逆取顺，失前禽也。邑人不诫，上使中也。比之无首，无所终也。\n\n象传上·小畜第七十三原文\n风行天上，小畜；君子以懿文德。\n复自道，其义吉也。牵复在中，亦不自失也。夫妻反目，不能正室也。有孚惕出，上合志也。有孚挛如，不独富也。既雨既处，德积载也。君子征凶，有所疑也。\n\n象传上·履第七十四原文\n上天下泽，履；君子以辩上下，定民志。\n素履之往，独行愿也。幽人贞吉，中不自乱也。眇能视，不足以有明也。跛能履，不足以与行也。咥人之凶，位不当也。武人为于大君，志刚也。愬愬终吉，志行也。夬履贞厉，位正当也。元吉在上，大有庆也。\n\n象传上·泰第七十五原文\n天地交，泰；后以财成天地之道，辅相天地之宜，以左右民。\n拔茅征吉，志在外也。包荒得尚于中行，以光大也。无往不复，天地际也。翩翩不富，皆失实也。不戒以孚，中心愿也。以祉元吉，中以行愿也。城复于隍，其命乱也。\n\n象传上·否第七十六原文\n天地不交，否；君子以俭德辟难，不可荣以禄。\n拔茅贞吉，志在君也。大人否亨，不乱群也。包羞，位不当也。有命无咎，志行也。大人之吉，位正当也。否终则倾，何可长也。\n\n象传上·同人第七十七原文\n天与火，同人；君子以类族辨物。\n出门同人，又谁咎也。同人于宗，吝道也。伏戎于莽，敌刚也。三岁不兴，安行也。乘其墉，义弗克也。其吉，则困而反则也。同人之先，以中直也。大师相遇，言相克也。同人于郊，志未得也。\n\n象传上·大有七十八原文\n火在天上，大有；君子以遏恶扬善，顺天休命。\n大有初九，无交害也。大车以载，积中不败也。公用亨于天子，小人害也。匪其彭无咎，明辨皙也。厥孚交如，信以发志也。威如之吉，易而无备也。大有上吉，自天祐也。\n\n象传上·谦七十九原文\n地中有山，谦；君子以裒多益寡，称物平施。\n谦谦君子，卑以自牧也。鸣谦贞吉，中心得也。劳谦君子，万民服也。无不利撝谦，不违则也。利用侵伐，征不服也。鸣谦，志未得也。可用行师，征邑国也。\n\n象传上·豫第八十原文\n雷出地奋，豫；先王以作乐崇德，殷荐之上帝，以配祖考。\n初六鸣豫，志穷凶也。不终日贞吉，以中正也。盱豫有悔，位不当也。由豫大有得，志大行也。六五贞疾，乘刚也。恒不死，中未亡也。冥豫在上，何可长也？\n\n象传上·随第八十一原文\n泽中有雷，随；君子以向晦入宴息。\n官有渝，从正吉也。出门交有功，不失也。系小子，弗兼与也。系丈夫，志舍下也。随有获，其义凶也。有孚在道，明功也。孚于嘉吉，位正中也。拘系之，上穷也。\n\n象传上·蛊第八十二原文\n山下有风，蛊；君子以振民育德。\n干父之蛊，意承考也。干母之蛊，得中道也。干父之蛊，终无咎也。裕父之蛊，往未得也。干父用誉，承以德也。不事王侯，志可则也。\n\n象传上·临第八十三原文\n泽上有地，临；君子以教思无穷，容保民无疆。\n咸临贞吉，志行正也。咸临吉无不利，未顺命也。甘临，位不当也。既忧之，咎不长也。至临无咎，位当也。大君之宜，行中之谓也。敦临之吉，志在内也。\n\n象传上·观第八十四原文\n风行地上，观；先王以省方观民设教。\n初六童观，小人道也。窥观女贞，亦可丑也。观我生进退，未失道也。观国之光，尚宾也。观我生，观民也。观其生，志未平也。\n\n象传上·噬嗑第八十五原文\n雷电，噬嗑；先王以明罚勅法。\n屦校灭趾，不行也。噬肤灭鼻，乘刚也。遇毒，位不当也。利艰贞吉，未光也。贞厉无咎，得当也。何校灭耳，聪不明也。\n\n象传上·贲第八十六原文\n山下有火，贲；君子以明庶政，无敢折狱。\n舍车而徒，义弗乘也。贲其须，与上兴也。永贞之吉，终莫之陵也。六四，当位疑也。匪寇婚媾，终无尤也。六五之吉，有喜也。白贲无咎，上得志也。\n\n象传上·剥第八十七原文\n山附于地，剥；上以厚下安宅。\n剥床以足，以灭下也。剥床以辨，未有与也。剥之无咎，失上下也。剥床以肤，切近灾也。以宫人宠，终无尤也。君子得舆，民所载也。小人剥庐，终不可用也。\n\n象传上·复第八十八原文\n雷在地中，复；先王以至日闭关，商旅不行，后不省方。\n不远之复，以修身也。休复之吉，以下仁也。频复之厉，义无咎也。中行独复，以从道也。敦复无悔，中以自考也。迷复之凶，反君道也。\n\n象传上·无妄第八十九原文\n天下雷行，物与无妄；先王以茂对时育万物。\n无妄之往，得志也。不耕获，未富也。行人得牛，邑人灾也。可贞无咎，固有之也。无妄之药，不可试也。无妄之行，穷之灾也。\n\n象传上·大畜第九十原文\n天在山中，大畜；君子以多识前贤往行，以畜其德。\n有厉利已，不犯灾也。舆说輹，中无尤也。利有攸往，上合志也。六四元吉，有喜也。六五之吉，有庆也。何天之衢，道大行也。\n\n象传上·颐第九十一原文\n山下有雷，颐；君子以慎言语，节饮食。\n观我朵颐，亦不足贵也。六二征凶，行失类也。十年勿用，道大悖也。颠颐之吉，上施光也。居贞之吉，顺以从上也。由颐厉吉，大有庆也。\n\n象传上·大过第九十二原文\n泽灭木，大过；君子以独立不惧，遁世无闷。\n藉用白茅，柔在下也。老夫女妻，过以相与也。栋桡之凶，不可以有辅也。栋隆之吉，不桡乎下也。枯杨生华，何可久也。老妇士夫，亦可丑也。过涉之凶，不可咎也。\n\n象传上·坎第九十三原文\n水洊至，习坎；君子以常德行，习教事。\n习坎入坎，失道凶也。求小得，未出中也。来之坎坎，终无功也。樽酒簋贰，刚柔际也。坎不盈，中未大也。上六失道，凶三岁也。\n\n象传上·离第九十四原文\n明两作，离；大人以继明照于四方。\n履错之敬，以辟咎也。黄离元吉，得中道也。日昃之离，何可久也？突如其来如，无所容也。六五之吉，离王公也。王用出征，以正邦也。",
  "paragraphs": [
    "象传上·乾第六十五原文\n天行健；君子以自强不息。\n潜龙勿用，阳在下也。见龙在田，德施普也。终日乾乾，反复道也。或跃在渊，进无咎也。飞龙在天，大人造也。亢龙有悔，盈不可久也。用九，天德不可为首也。",
    "象传上·坤第六十六原文\n地势坤；君子以厚德载物。\n履霜坚冰，阴始凝也。驯致其道，至坚冰也。六二之动，直以方也。不习无不利，地道光也。含章可贞，以时发也。或从王事，知光大也。括囊无咎，慎不害也。黄裳元吉，文在中也。龙战于野，其道穷也。用六永贞，以大终也。",
    "象传上·屯第六十七原文\n云雷，屯；君子以经纶。\n虽磐桓，志行正也。以贵下贱，大得民也。六二之难，乘刚也。十年乃字，反常也。即鹿无虞，以从禽也。君子舍之，往吝穷也。求而往，明也。屯其膏，施未光也。泣血涟如，何可长也。",
    "象传上·蒙第六十八原文\n山下出泉，蒙；君子以果行育德。\n利用刑人，以正法也。子克家，刚柔接也。勿用取女，行不顺也。困蒙之吝，独远实也。童蒙之吉，顺以巽也。利用御寇，上下顺也。",
    "象传上·需第六十九原文\n云上于天，需；君子以饮食宴乐。\n需于郊，不犯难行也。利用恒无咎，未失常也。需于沙，衍在中也。虽小有言，以终吉也。需于泥，灾在外也。自我致寇，敬慎不败也。需于血，顺以听也。酒食贞吉，以中正也。不速之客来，敬之终吉。虽不当位，未大失也。",
    "象传上·讼第七十原文\n天与水违行，讼；君子以作事谋始。\n不永所事，讼不可长也。虽小有言，其辩明也。不克讼，归逋窜也。自下讼上，患至掇也。食旧德，从上吉也。复即命渝，安贞不失也。讼元吉，以中正也。以讼受服，亦不足敬也。",
    "象传上·师第七十一原文\n地中有水，师；君子以容民畜众。\n师出以律，失律凶也。在师中吉，承天宠也。王三锡命，怀万邦也。师或舆尸，大无功也。左次无咎，未失常也。长子帅师，以中行也。弟子舆尸，使不当也。大君有命，以正功也。小人勿用，必乱邦也。",
    "象传上·比第七十二原文\n地上有水，比；先王以建万国，亲诸侯。\n比之初六，有它吉也。比之自内，不自失也。比之匪人，不亦伤乎？外比于贤，以从上也。显比之吉，位正中也。舍逆取顺，失前禽也。邑人不诫，上使中也。比之无首，无所终也。",
    "象传上·小畜第七十三原文\n风行天上，小畜；君子以懿文德。\n复自道，其义吉也。牵复在中，亦不自失也。夫妻反目，不能正室也。有孚惕出，上合志也。有孚挛如，不独富也。既雨既处，德积载也。君子征凶，有所疑也。",
    "象传上·履第七十四原文\n上天下泽，履；君子以辩上下，定民志。\n素履之往，独行愿也。幽人贞吉，中不自乱也。眇能视，不足以有明也。跛能履，不足以与行也。咥人之凶，位不当也。武人为于大君，志刚也。愬愬终吉，志行也。夬履贞厉，位正当也。元吉在上，大有庆也。",
    "象传上·泰第七十五原文\n天地交，泰；后以财成天地之道，辅相天地之宜，以左右民。\n拔茅征吉，志在外也。包荒得尚于中行，以光大也。无往不复，天地际也。翩翩不富，皆失实也。不戒以孚，中心愿也。以祉元吉，中以行愿也。城复于隍，其命乱也。",
    "象传上·否第七十六原文\n天地不交，否；君子以俭德辟难，不可荣以禄。\n拔茅贞吉，志在君也。大人否亨，不乱群也。包羞，位不当也。有命无咎，志行也。大人之吉，位正当也。否终则倾，何可长也。",
    "象传上·同人第七十七原文\n天与火，同人；君子以类族辨物。\n出门同人，又谁咎也。同人于宗，吝道也。伏戎于莽，敌刚也。三岁不兴，安行也。乘其墉，义弗克也。其吉，则困而反则也。同人之先，以中直也。大师相遇，言相克也。同人于郊，志未得也。",
    "象传上·大有七十八原文\n火在天上，大有；君子以遏恶扬善，顺天休命。\n大有初九，无交害也。大车以载，积中不败也。公用亨于天子，小人害也。匪其彭无咎，明辨皙也。厥孚交如，信以发志也。威如之吉，易而无备也。大有上吉，自天祐也。",
    "象传上·谦七十九原文\n地中有山，谦；君子以裒多益寡，称物平施。\n谦谦君子，卑以自牧也。鸣谦贞吉，中心得也。劳谦君子，万民服也。无不利撝谦，不违则也。利用侵伐，征不服也。鸣谦，志未得也。可用行师，征邑国也。",
    "象传上·豫第八十原文\n雷出地奋，豫；先王以作乐崇德，殷荐之上帝，以配祖考。\n初六鸣豫，志穷凶也。不终日贞吉，以中正也。盱豫有悔，位不当也。由豫大有得，志大行也。六五贞疾，乘刚也。恒不死，中未亡也。冥豫在上，何可长也？",
    "象传上·随第八十一原文\n泽中有雷，随；君子以向晦入宴息。\n官有渝，从正吉也。出门交有功，不失也。系小子，弗兼与也。系丈夫，志舍下也。随有获，其义凶也。有孚在道，明功也。孚于嘉吉，位正中也。拘系之，上穷也。",
    "象传上·蛊第八十二原文\n山下有风，蛊；君子以振民育德。\n干父之蛊，意承考也。干母之蛊，得中道也。干父之蛊，终无咎也。裕父之蛊，往未得也。干父用誉，承以德也。不事王侯，志可则也。",
    "象传上·临第八十三原文\n泽上有地，临；君子以教思无穷，容保民无疆。\n咸临贞吉，志行正也。咸临吉无不利，未顺命也。甘临，位不当也。既忧之，咎不长也。至临无咎，位当也。大君之宜，行中之谓也。敦临之吉，志在内也。",
    "象传上·观第八十四原文\n风行地上，观；先王以省方观民设教。\n初六童观，小人道也。窥观女贞，亦可丑也。观我生进退，未失道也。观国之光，尚宾也。观我生，观民也。观其生，志未平也。",
    "象传上·噬嗑第八十五原文\n雷电，噬嗑；先王以明罚勅法。\n屦校灭趾，不行也。噬肤灭鼻，乘刚也。遇毒，位不当也。利艰贞吉，未光也。贞厉无咎，得当也。何校灭耳，聪不明也。",
    "象传上·贲第八十六原文\n山下有火，贲；君子以明庶政，无敢折狱。\n舍车而徒，义弗乘也。贲其须，与上兴也。永贞之吉，终莫之陵也。六四，当位疑也。匪寇婚媾，终无尤也。六五之吉，有喜也。白贲无咎，上得志也。",
    "象传上·剥第八十七原文\n山附于地，剥；上以厚下安宅。\n剥床以足，以灭下也。剥床以辨，未有与也。剥之无咎，失上下也。剥床以肤，切近灾也。以宫人宠，终无尤也。君子得舆，民所载也。小人剥庐，终不可用也。",
    "象传上·复第八十八原文\n雷在地中，复；先王以至日闭关，商旅不行，后不省方。\n不远之复，以修身也。休复之吉，以下仁也。频复之厉，义无咎也。中行独复，以从道也。敦复无悔，中以自考也。迷复之凶，反君道也。",
    "象传上·无妄第八十九原文\n天下雷行，物与无妄；先王以茂对时育万物。\n无妄之往，得志也。不耕获，未富也。行人得牛，邑人灾也。可贞无咎，固有之也。无妄之药，不可试也。无妄之行，穷之灾也。",
    "象传上·大畜第九十原文\n天在山中，大畜；君子以多识前贤往行，以畜其德。\n有厉利已，不犯灾也。舆说輹，中无尤也。利有攸往，上合志也。六四元吉，有喜也。六五之吉，有庆也。何天之衢，道大行也。",
    "象传上·颐第九十一原文\n山下有雷，颐；君子以慎言语，节饮食。\n观我朵颐，亦不足贵也。六二征凶，行失类也。十年勿用，道大悖也。颠颐之吉，上施光也。居贞之吉，顺以从上也。由颐厉吉，大有庆也。",
    "象传上·大过第九十二原文\n泽灭木，大过；君子以独立不惧，遁世无闷。\n藉用白茅，柔在下也。老夫女妻，过以相与也。栋桡之凶，不可以有辅也。栋隆之吉，不桡乎下也。枯杨生华，何可久也。老妇士夫，亦可丑也。过涉之凶，不可咎也。",
    "象传上·坎第九十三原文\n水洊至，习坎；君子以常德行，习教事。\n习坎入坎，失道凶也。求小得，未出中也。来之坎坎，终无功也。樽酒簋贰，刚柔际也。坎不盈，中未大也。上六失道，凶三岁也。",
    "象传上·离第九十四原文\n明两作，离；大人以继明照于四方。\n履错之敬，以辟咎也。黄离元吉，得中道也。日昃之离，何可久也？突如其来如，无所容也。六五之吉，离王公也。王用出征，以正邦也。"
  ]
}