{
  "title": "序卦传",
  "title_pinyin": "Xu Gua Zhuan",
  "content": "序卦传·上篇原文\n有天地，然后万物生焉。\n盈天地之间者唯万物，故受之以《屯》。\n《屯》者，盈也；物之始生也。\n物生必蒙，故受之以《蒙》。\n《蒙》者，蒙也；物之稚也。\n物稚不可不养也，故受之以《需》。\n《需》者，饮食之道也。\n饮食必有讼，故受之以《讼》。\n讼必有众起，故受之以《师》。\n《师》者，众也。众必有所比，故受之以《比》。\n《比》者，比也。\n比必有所畜，故受之以《小畜》。\n物畜然后有礼，故受之以《履》。\n履而泰然后安，故受之以《泰》。\n《泰》者，通也。\n物不可以终通，故受之以《否》。\n物不可以终否，故受之以《同人》。\n与人同者物必归焉，故受之以《大有》。\n有大者不可以盈，故受之以《谦》。\n有大而能谦必豫，故受之以《豫》。\n豫必有随，故受之以《随》。\n以喜随人者必有事，故受之以《蛊》。\n《蛊》者，事也。\n有事而后可大，故受之以《临》。\n《临》者，大也。物大然后可观，故受之以《观》。\n可观而后有所合，故受之以《噬嗑》。\n嗑者，合也。\n物不可苟合而已，故受之以《贲》。\n《贲》者，饰也。\n致饰然后亨则尽矣，故受之以《剥》。\n《剥》者，剥也。\n物不可以终尽，剥，穷上反下，故受之以《复》。\n复则不妄矣，故受之以《无妄》。\n有无妄然后可畜，故受之以《大畜》。\n物畜然后可养，故受之以《颐》。\n《颐》者，养也。\n不养则不可动，故受之以《大过》。\n物不可以终过，故受之以《坎》。\n《坎》者，陷也。\n陷必有所丽，故受之以《离》。\n《离》者，丽也。\n\n序卦传·下篇原文\n有天地，然后有万物；有万物，然后有男女；有男女，然后有夫妇；有夫妇，然后有父子；有父子，然后有君臣；有君臣，然后有上下；有上下，然后礼义有所错。\n夫妇之道，不可以不久也，故受之以《恒》。《恒》者，久也。\n物不可以久居其所，故受之以《遁》。《遁》者，退也。\n物不可以终遁，故受之以《大壮》。\n物不可以终壮，故受之以《晋》。《晋》者，进也。\n晋必有所伤，故受之以《明夷》。夷者，伤也。\n伤于外者必反其家，故受之以《家人》。\n家道穷必乖，故受之以《睽》。《睽》者，乖也。\n乖必有难，故受之以《蹇》。《蹇》者，难也。\n物不可以终难，故受之以《解》。《解》者，缓也。\n缓必有所失，故受之以《损》。\n损而不已必益，故受之以《益》。\n益而不已必决，故受之以《夬》。《夬》者，决也。\n决必有所遇，故受之以《姤》。《姤》者，遇也。\n物相遇而后聚，故受之以《萃》。《萃》者，聚也。\n聚而上者谓之升，故受之以《升》。\n升而不已必困，故受之以《困》。\n困乎上者必反下，故受之以《井》。\n井道不可不革，故受之以《革》。\n革物者莫若鼎，故受之以《鼎》。\n主器者莫若长子，故受之以《震》。《震》者，动也。\n物不可以终动，止之，故受之以《艮》。《艮》者，止也。\n物不可以终止，故受之以《渐》。《渐》者，进也。\n进必有所归，故受之以《归妹》。\n得其所归者必大，故受之以《丰》。《丰》者，大也。\n穷大者必失其所居，故受之以《旅》。\n旅而无所容，故受之以《巽》。《巽》者，入也。\n入而后说之，故受之以《兑》。《兑》者，说也。\n说而后散之，故受之以《涣》。《涣》者，离也。\n物不可以终离，故受之以《节》。\n节而信之，故受之以《中孚》。\n有信者必行之，故受之以《小过》。\n有过物者必济，故受之以《既济》。\n物不可穷也，故受之以《未济》终焉。",
  "paragraphs": [
    "序卦传·上篇原文\n有天地，然后万物生焉。\n盈天地之间者唯万物，故受之以《屯》。\n《屯》者，盈也；物之始生也。\n物生必蒙，故受之以《蒙》。\n《蒙》者，蒙也；物之稚也。\n物稚不可不养也，故受之以《需》。\n《需》者，饮食之道也。\n饮食必有讼，故受之以《讼》。\n讼必有众起，故受之以《师》。\n《师》者，众也。众必有所比，故受之以《比》。\n《比》者，比也。\n比必有所畜，故受之以《小畜》。\n物畜然后有礼，故受之以《履》。\n履而泰然后安，故受之以《泰》。\n《泰》者，通也。\n物不可以终通，故受之以《否》。\n物不可以终否，故受之以《同人》。\n与人同者物必归焉，故受之以《大有》。\n有大者不可以盈，故受之以《谦》。\n有大而能谦必豫，故受之以《豫》。\n豫必有随，故受之以《随》。\n以喜随人者必有事，故受之以《蛊》。\n《蛊》者，事也。\n有事而后可大，故受之以《临》。\n《临》者，大也。物大然后可观，故受之以《观》。\n可观而后有所合，故受之以《噬嗑》。\n嗑者，合也。\n物不可苟合而已，故受之以《贲》。\n《贲》者，饰也。\n致饰然后亨则尽矣，故受之以《剥》。\n《剥》者，剥也。\n物不可以终尽，剥，穷上反下，故受之以《复》。\n复则不妄矣，故受之以《无妄》。\n有无妄然后可畜，故受之以《大畜》。\n物畜然后可养，故受之以《颐》。\n《颐》者，养也。\n不养则不可动，故受之以《大过》。\n物不可以终过，故受之以《坎》。\n《坎》者，陷也。\n陷必有所丽，故受之以《离》。\n《离》者，丽也。",
    "序卦传·下篇原文\n有天地，然后有万物；有万物，然后有男女；有男女，然后有夫妇；有夫妇，然后有父子；有父子，然后有君臣；有君臣，然后有上下；有上下，然后礼义有所错。\n夫妇之道，不可以不久也，故受之以《恒》。《恒》者，久也。\n物不可以久居其所，故受之以《遁》。《遁》者，退也。\n物不可以终遁，故受之以《大壮》。\n物不可以终壮，故受之以《晋》。《晋》者，进也。\n晋必有所伤，故受之以《明夷》。夷者，伤也。\n伤于外者必反其家，故受之以《家人》。\n家道穷必乖，故受之以《睽》。《睽》者，乖也。\n乖必有难，故受之以《蹇》。《蹇》者，难也。\n物不可以终难，故受之以《解》。《解》者，缓也。\n缓必有所失，故受之以《损》。\n损而不已必益，故受之以《益》。\n益而不已必决，故受之以《夬》。《夬》者，决也。\n决必有所遇，故受之以《姤》。《姤》者，遇也。\n物相遇而后聚，故受之以《萃》。《萃》者，聚也。\n聚而上者谓之升，故受之以《升》。\n升而不已必困，故受之以《困》。\n困乎上者必反下，故受之以《井》。\n井道不可不革，故受之以《革》。\n革物者莫若鼎，故受之以《鼎》。\n主器者莫若长子，故受之以《震》。《震》者，动也。\n物不可以终动，止之，故受之以《艮》。《艮》者，止也。\n物不可以终止，故受之以《渐》。《渐》者，进也。\n进必有所归，故受之以《归妹》。\n得其所归者必大，故受之以《丰》。《丰》者，大也。\n穷大者必失其所居，故受之以《旅》。\n旅而无所容，故受之以《巽》。《巽》者，入也。\n入而后说之，故受之以《兑》。《兑》者，说也。\n说而后散之，故受之以《涣》。《涣》者，离也。\n物不可以终离，故受之以《节》。\n节而信之，故受之以《中孚》。\n有信者必行之，故受之以《小过》。\n有过物者必济，故受之以《既济》。\n物不可穷也，故受之以《未济》终焉。"
  ]
}